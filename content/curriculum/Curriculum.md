+++
date = "2019-02-22"
title = "I Filarmonici di Trento"

+++

Fin dalla sua fondazione nel 1999, l'orchestra *I Filarmonici* di Trento ha inteso creare uno spazio dedicato ai cultori della musica e ai giovani musicisti diplomandi o diplomati, che desiderino bilanciare lo studio del repertorio e le pubbliche esecuzioni.

Su queste basi, *I Filarmonici* hanno stretto importanti collaborazioni artistiche con altre Associazioni e gruppi musicali, facendosi promotori di progetti culturali innovativi, volti a valorizzare le energie creative ed artistiche presenti sul territorio. 

Particolare attenzione è stata dedicata alla promozione di giovani solisti che si sono esibiti accompagnati dall’orchestra: tra gli altri si ricordano Daniele Anderle, Klaus Broz, Mladen Dabizljevic, Art Marika, Federica Marini, Teofil Milenkovic, Maristella Patuzzi, Francesca Temporin, Simone Vebber. 

Parallelamente, l'orchestra ha commissionato ed eseguito composizioni originali di numerosi compositori regionali, inserendole all'interno di specifici progetti artistici.  Tra gli artisti coinvolti  si ricordano  Edoardo Bruni, Fabio Conti, Roberto Di Marino, Sebastiano Evangelista, Gianfranco Grisi,  Marco Mantovani, Enrico Miaroma, Lucia Palaoro, Maurizio Postai, Nicola Segatta. Tra i progetti più significativi sono da segnalare il progetto Nuovo Melodramma Popolare - Le Betulle di Satov (Teatro Sociale di Trento), la musicazione del film Blind Husbands (Filmfestival della Montagna), il progetto Liederalia (Sala Filarmonica di Trento).

Negli anni l'orchestra ha lavorato con importanti formazioni corali. Tra le collaborazioni più fruttuose si ricordano quelle con il coro Anzolim de la Tor di Riva del Garda (Requiem di Mozart, L'Angelo e la Stella), con il coro polifonico Vincenzo Gianferrari (Requiem di Cherubini, L'Angelo e la Stella), con le Voci Roveretane e con il coro del Laboratorio Musicale di Ravina (Messa in Do Maggiore di Beethoven), con il Coro Grande del Concentus Musicus Patavinus (Requiem di Cherubini), con l’Accademia vocale città di Livorno (Requiem di Mozart) e con il Coro città di Piazzola Sul Brenta (Requiem di Mozart e Requiem di Verdi, Nona Sinfonia di Beethoven). 

Numerose sono state le collaborazioni artistiche con altre associazioni culturali come la Società Filarmonica di Trento, l'Associazione Organistica Lunelli, la Federazione dei Cori del Trentino, l'Associazione Piuro Cultura, il Concentus Musicus Patavinus, l'Associazione Mozart Italia, l'Associazione Filmfestival della Montagna, l’Associazione Spettro Armonico.

I Filarmonici hanno, inoltre, creato fruttuosi sodalizi artistici con altre realtà orchestrali come Kammerorchester St. Pauli (Amburgo), l’Orquesta Clasica de Vigo, l'Orchestra del Concentus Musicus Patavinus di Padova, la Mozart B&G Orchestra di Rovereto. Il repertorio dell’orchestra include capolavori musicali assoluti come i Requiem di Cherubini, di Mozart e di Verdi, la Sinfonia dal Nuovo Mondo di Dvorak, la Messa in Do Maggiore e la Nona Sinfonia di Beethoven. 

L'orchestra si è esibita sotto la guida di Alessandro Arnoldo, attuale direttore principale, di Manuel Martinez Alvarez-Nava, Daniela Contessi, Fabrizio Cunial, Gianluca Fasano, Sergio Lasaponara, Michele Patuzzi, Maurizio Postai, Italo Rizzi, Mauro Roveri, Fernando Swiech, Stefano Torboli, Simone Zuccatti.